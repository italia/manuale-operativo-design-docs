Obiettivi dell'interfaccia
==============================
L'obiettivo dell'interfaccia di un sito o servizio è **aiutare le persone** a raggiungere ciò che cercano di fare in modo **naturale**, **immediato** e **trasparente**. La coerenza tra gli elementi nelle diverse sezioni, pagine e servizi, su vari dispositivi, è quindi essenziale per creare prodotti efficaci e di facile utilizzo.

I pilastri di un'interfaccia efficace sono **l'inclusività**, **l'accessibilità** e **la tolleranza agli errori**. Deve essere comprensibile e utilizzabile da tutta la cittadinanza. Non bisogna dare per scontato che l'utente sappia sempre cosa vuole fare, che capisca tutte le istruzioni o che riesca a interpretare senza problemi colori, simboli e icone non familiari.

Il compito del designer è creare interfacce che guidino la cittadinanza nel percorso di ricerca e utilizzo del sito o servizio, prevenendo e risolvendo eventuali errori. Deve applicare le migliori pratiche e regole per cercare di soddisfare i bisogni di tutte le persone, indipendentemente dalle loro caratteristiche personali, conoscenze o condizioni di disabilità, temporanee o permanenti, o dal loro uso di dispositivi con limitazioni o connessioni lente. 
