Prototipi interattivi
==========================

Un prototipo è un modello sperimentale che permette di testare un’idea in maniera rapida ed economica, permettendo al team di rifinire il progetto o di valutare cambiamenti di approccio, se si rivelano necessari, prima di investire tempo e denaro nello sviluppo vero e proprio.  

Uno dei principali vantaggi del processo di prototipazione consiste nella possibilità di effettuare delle sessioni di validazione dell’esperienza e del concept già nelle prime fasi della progettazione, mantenendo gli utenti al centro del processo di design. 

Allo stesso modo, un prototipo aiuta a coinvolgere gli stakeholder fin dalle prime fasi del progetto, mostrando loro le soluzioni che il team sta immaginando per rispondere ai bisogni degli utenti e agli obiettivi del progetto.  

Infine, grazie a un prototipo è più facile valutare l’impatto tecnologico di un progetto, e la presenza di limiti o opportunità tecnologiche è un fattore rilevante nella evoluzione o modifica del prototipo che si sta realizzando. 

Creare il prototipo di un’interfaccia digitale ha diversi vantaggi: 

- **aiuta il designer a elaborare il modello d’interazione** a supporto dell’esperienza desiderata, verificando le proprie scelte direttamente “in pagina”; 
- **favorisce l’iterazione**, permettendo al designer di rielaborare in tempi ridotti i feedback ricevuti da altri membri del team o dagli stakeholder; 
- **elimina potenziali distrazioni** derivanti da elementi grafici e contenuti dettagliati, dando quindi la possibilità di concentrarsi solamente sulle funzionalità e i flussi; 
- **aiuta il designer a validare le scelte progettuali** tramite sessioni di test di usabilità con gli utenti. 

Nelle fasi iniziali del progetto il prototipo è in **bassa fedeltà** (low fidelity o low-fi) o **media fedeltà** (mid fidelity o mid-fi). La differenza tra le due tipologie risiede nel fatto che, mentre il primo può essere realizzato con semplici blocchi o forme visive, il secondo può includere contenuti più realistici per comunicare in modo più efficace l'idea del prodotto finale. 

Il prototipo in **alta fedeltà** (high fidelity o high-fi), invece, può essere realizzato esclusivamente durante il processo di realizzazione dell’interfaccia finale, pertanto viene descritto nel capitolo dedicato. 

Il `kit Prototipazione <https://designers.italia.it/risorse-per-progettare/progettare/prototipazione/>`_ di Designers Italia offre una serie di elementi, pattern e flussi che definiscono alcuni modelli di contenuto e forme di interazione tipiche dei siti e servizi della Pubblica Amministrazione italiana. Ciò facilita il processo di prototipazione e offre una solida base di partenza.

Un esempio di **pattern** è la modalità di interrogazione di un motore di ricerca in genere molto simile, se non identica, per requisiti e funzionalità in diversi prodotti digitali. 

**[immagine pattern motore di ricerca]**

Un esempio di **flusso** è invece l’utilizzo di un servizio digitale su un sito della Pubblica amministrazione italiana. In questo caso, è dettagliato l’intero processo che va dalla consultazione della pagina informativa fino all’autenticazione, compilazione e verifica dei dati.

**[immagine flusso servizio digitale]**

Gli esempi a disposizione possono essere riutilizzati per creare nuovi pattern o flussi di interazione a seconda del prodotto che si sta progettando e sono disponibili sia per il software Sketch che Figma. 

`Vai agli strumenti per prototipare <https://designers.italia.it/risorse-per-progettare/progettare/prototipazione/>`_ 
